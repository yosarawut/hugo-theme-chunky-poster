+++
authors = [
    "admin",
]
title = "Alphago : ตอนที่ 3"
date = "2019-12-20"
description = "Alphago  : หมากตาที่ 78 และหนึ่งเกมแห่งชัยชนะของลี เซดอล (ตอนที่ 3)"
tags = [
    "AlphaGo",
    "Deep Learning",    
]
categories = [
    "Documentary",
  
]
series = ["Alphago"]
aliases = [""]
images = [
    "alphago.jpg",
]
+++

หลังแพ้มาสองเกม...

ตอนนี้ลี เซดอลรู้แล้วว่าอัลฟ่าโกะไม่ใช่โปรแกรมหมากล้อมแบบที่เขาเคยเจอ มันอัจฉริยะและสามารถสร้างสรรค์เกมรูปแบบใหม่ๆที่ไม่เคยมีมนุษย์คนไหนทำได้มาก่อน

เกมสามนี้เขาต้องสู้แบบหลังชนฝา

หากแพ้เกมนี้ เขาจะแพ้แมตช์นี้ทันที แต่หากพลิกกลับมาชนะได้ มนุษย์ก็ยังมีความหวังในเกมต่อไป
<!--more-->
เกมที่ 3 : ชัยชนะที่ง่ายดาย

![](https://t1.bdtcdn.net/photos/2019/12/5dfcd4c0f5ec02244089c893_800x0xcover_N5teWZ77.jpg)

ลี เซดอล ได้หยุดพักหนึ่งวันเต็มๆก่อนแข่งเกมนี้...แต่เขาไม่ได้พักหรอก เขาใช้เวลาวันหยุดไปกับการวิเคราะห์เกมที่เกิดขึ้นร่วมกับผู้เชี่ยวชาญด้านโกะหลายคนเพื่อหากลยุทธ์ในการแข่งเกมที่สาม

อัลฟ่าโกะทำได้ดีตั้งแต่ต้นเกม...

มันทำคะแนนทิ้งห่างไปหลังจากตาเดินที่ 50 ถึงตอนนี้อัตราชนะของอัลฟ่าโกะพุ่งสูงมาก

โกะมีความแปลกอยู่อย่างหนึ่ง คือ เมื่อไหร่ที่คุณอยากชนะ คุณมักจะแพ้ วันนี้ลี เซดอล เล่นด้วยความกดดัน ความอยากชนะทำให้เขาพลาด

การแก้หมากของลี เซดอล ในวันนี้คือ แก้ไปตรงๆ สู้กันซึ่งหน้า...นั่นไม่ใช่สไตล์การเล่นของเขา

เกมวันนี้ใช้เวลาไม่มาก...หมากขาวของอัลฟ่าโกะสามารถครองพื้นที่ได้เต็มกระดาน...และลี เซดอลก็ยอมแพ้ไปในที่สุด

![](https://t1.bdtcdn.net/photos/2019/12/5dfcd53ff2ba5325298bc281_800x0xcover_Ny_aFoof.jpg)

" มันวิเศษมากที่เราชนะ แต่ก็เป็นเรื่องใหญ่สำหรับฉันด้วย การได้เห็นผู้ชายคนนี้พยายามอย่างหนักและต้องผิดหวังอย่างหนักด้วยเช่นกัน "

คำสัมภาษณ์จากหนึ่งในสมาชิกทีมดีฟมายด์

" ก่อนอื่นผมคิดว่าผมควรต้องกล่าวคำขอโทษ ถ้าผมสามารถเล่นได้ดีกว่านี้หรือฉลาดกว่านี้ ผลลัพธ์อาจต่างออกไป

ผมคิดว่าผมทำให้พวกคุณผิดหวัง ผมอยากขอโทษที่ทำอะไรไม่ได้ ผมไม่เคยกดดันเท่านี้มาก่อน มันกดดันมาก ผมคงอ่อนแอเกินกว่าจะเอาชนะมันได้ ผมไม่อยากเชื่อว่าจะเกิดเรื่องแบบนี้ขึ้น

เมื่อดูจากระดับของคู่แข่งตอนนี้ ผมอาจจะไม่ได้แพ้แค่สามต่อศูนย์ แต่อาจเป็นห้าต่อศูนย์ การแพ้ห้าต่อศูนย์เกม คงทำให้ความภาคภูมิใจของผมสั่นคลอน " ลี เซดอลให้สัมภาษณ์

" พวกเราเป็นนักเล่นโกะ ในประเทศจีน เกาหลี หรือญี่ปุ่น เรามองว่าโกะเป็นศิลปะ พวกเราคือศิลปิน เราเต็มที่กับการเล่นโกะอยู่แล้ว เพราะฉะนั้นโปรดเห็นใจลี เซดอลด้วย เขาเป็นผู้เล่นที่เก่งมาก เป็นสุดยอดผู้เล่น ผมอยู่ในห้องนั้น ผมมองที่เขา ลี เซดอลอยากชนะ เขาพยายามทุกทางแล้ว เราแค่ทำไม่ได้...มันก็แค่นั้น " ฟาน ฮุย แชมป์ยุโรปสามสมัยกล่าวหลังจบเกม

เป็นที่แน่นอนแล้วว่ามนุษย์แพ้เอไอ

อีกสองเกมที่เหลือคือการลุ้นว่ามนุษย์จะสามารถเอาชนะเอไอได้สักเกมไหม ?

เกมที่ 4 : ตาเดินที่ 78

เกมที่สี่นี้ ลี เซดอลดูผ่อนคลายขึ้น

ผู้บรรยายกล่าวแบบติดตลกก่อนเริ่มเกมว่า ถ้าเขาได้แข่งกับอัลฟ่าโกะ เขาจะดึงปลั๊กออก....

![](https://t1.bdtcdn.net/photos/2019/12/5dfcd5d6dbd0040cf3d3857f_800x0xcover_KRyH7HnV.jpg)

วันนี้ลี เซดอล เลือกที่จะเล่นแบบตั้งรับ

เกมส่วนใหญ่ยังเป็นของหมากดำ(อัลฟ่าโกะ) แต่เมื่อยิ่งเล่นไป ลี เซดอลก็ตีตื้นขึ้นมาเรื่อยๆ เขากลับมาเล่นสไตล์ที่ถนัด...เริ่มตั้งรับจากพื้นที่เล็กๆในกระดาน

แต่อัลฟ่าโกะก็ไม่หวั่นมันรุกไล่กดดันอย่างต่อเนื่อง...จนลี เซดอล เสียเปรียบอีกครั้ง

นักวิเคราะห์ทุกคนเห็นตรงกันว่า เขากำลังตกอยู่ในสถานการณ์ลำบาก หมากขาวเสียตำแหน่งไปเรื่อยๆจนแทบไม่มีตาเดิน แต่ลี เซดอล ยังนิ่ง เขามีสมาธิกับเกมมาก...

ตาที่จ้องมองกระดานกับสายตาครุ่นคิด...เหมือนกับว่าเขากำลังรอจังหวะจู่โจม ?

และเมื่อหมากตาหนึ่งของลี เซดอล ถูกทิ้งลงบนกระดาน อยู่ดีๆอัตราชนะของอัลฟ่าโกะก็ลดลงไปแปดเปอร์เซนต์...เป็นการลดลงแบบที่ไม่เคยเกิดขึ้นมาก่อน

หลังจากนั้นการเดินหมากของมันก็แปลกไป...

จำเรื่องราวในบทความตอนที่หนึ่งได้ไหมครับ ?

ก่อนการแข่งฟาน ฮุย พบว่าอัลฟ่าโกะจะเข้าใจผิดเมื่อต้องเจอกับสถานการณ์ที่มันไม่คุ้นเคย เมื่อมันเจอการวางหมากที่ไม่มีในฐานข้อมูล อัลฟ่าโกะอาจพาตัวเองไปสู่มุมอับเพราะหลงคิดว่าไปต่อได้

ทีมดีฟมายด์แก้ไขข้อบกพร่องนี้ไม่ทัน แต่โอกาสที่จะเกิดเหตุการณ์นี้มีน้อยมาก พวกเขาจึงปล่อยไป

สถานการณ์ที่กำลังเกิดขึ้นตอนนี้...คือโอกาสอันน้อยนิดนั้น ในที่สุด ลี เซดอน ก็พบจุดอ่อนของอัลฟ่าโกะ

ถึงจุดนี้ อัลฟ่าโกะใช้เวลาเดินหมากนานมาก...และเมื่อหมากดำถูกวางลง ก็เป็นตำแหน่งการวางที่ตลกและไม่สมเหตุสมผลเอาเสียเลย (หนึ่งในผู้บรรยายถึงกลับหลุดขำออกมาในจังหวะนี้)

ลี เซดอล ยัง งง กับการเดินของมันเลย...

สำหรับเขา คงกำลังสับสนว่ามันเล่นอะไร ? มีแผนการอะไรอยู่ ? แต่ในห้องข้อมูลของทีมดีฟมายด์ไม่ได้คิดเช่นนั้น...ตอนนี้อัตราชนะลดลงไปมาก โอกาสชนะมีเพียง 45 เปอร์เซนต์เท่านั้น

![](https://t1.bdtcdn.net/photos/2019/12/5dfcd662dbd0040cf3d43ee0_800x0xcover_wDcV4Xu7.jpg)

ตลอดเกมที่ผ่านมาอัลฟ่าโกะได้เปรียบมาตลอด...แต่หลังตาเดินตาหนึ่งของลี เซดอล ทุกอย่างก็เปลี่ยนไป ตาเดินนั้น...คือการวางหมากตาที่ 78 เป็นการเดินของหมากกลางกระดานที่เปลี่ยนแปลงทุกสิ่งในตาเดียว

![](https://t1.bdtcdn.net/photos/2019/12/5dfce3286a33310cf5fb189b_800x0xcover_kU9CJbpD.jpg)

ตาเดินที่ 78 ของลี เซดอล (หมากขาว)

แม้ทุกอย่างดูเหมือนว่าจะไปได้ดี แต่ลี เซดอลไม่ประมาท

เขามองกระดานและครุ่นคิดอย่างใจเย็น

ตอนนี้อัตราชนะของอัลฟ่าโกะเหลือเพียง 18.2 เปอร์เซนต์ ....แล้วมันก็ยอมแพ้

![](https://t1.bdtcdn.net/photos/2019/12/5dfcd69cf2ba5325298d6b70_800x0xcover_8o4RtVI3.jpg)

เขาทำสำเร็จ ลี เซดอล สามารถชนะเอไอได้ในเกมที่สี่

เสียงโห่ร้องดีใจ...ดังไปทั่วห้องถ่ายทอดสด

" ผมได้ยินเสียงคนโห่ร้อง ตอนที่รู้ว่าอัลฟ่าโกะแพ้เกมนี้แน่นอนแล้ว ผมรู้เลยว่าทำไม ผู้คนรู้สึกหมดหวังและหวาดกลัว ดูเหมือนว่ามนุษย์เราช่างอ่อนแอและเปราะบางเหลือเกิน

ชัยชนะครั้งนี้มีความหมายว่า เรายังคงยืนหยัดต่อไปได้ เมื่อเวลาผ่านไป การเอาชนะเอไอคงยากมาก แต่การชนะเพียงหนึ่งครั้งก็เพียงพอแล้ว....ครั้งเดียวก็เพียงพอแล้ว "

" ชัยชนะครั้งนี้มีค่ามาก ผมไม่ยอมแลกมันกับอะไรในโลกเด็ดขาด " นี่คือบทสัมภาษณ์ของลี เซดอลหลังเอาชนะอัลฟ่าโกะได้ (เกมที่ 4) และเป็นครั้งแรกที่ผมเห็นรอยยิ้มของลี เซดอลในการให้สัมภาษณ์

ลี เซดอล ยกระดับการเดินตานี้ได้ซับซ้อนจนอัลฟ่าโกะคาดไม่ถึง เขาบอกว่าเขาพยายามหาวิธีการเดินในแบบที่อัลฟ่าโกะจะเดาไม่ได้ และมันก็ไม่ได้นึกถึงวิธีการเดินแทรกแบบนี้

ในห้องสัมภาษณ์ นักข่าวคนหนึ่งถามลี เซดอลว่า

" ในตาเดินที่ 78 นี้ กูลี่ สุดยอดนักเล่นโกะชาวจีนบอกว่ามันเป็นการเดินที่เทพมาก คุณคิดอะไรอยู่ในการเดินตานั้น ?"

" ในตอนนั้น นี่คือทางเดียวที่ผมคิดออก การเดินตาที่ 78 ไม่มีตำแหน่งอื่นอีกแล้ว มันเป็นทางเลือกเดียวของผมที่ต้องลงตรงนี้ ผมไม่แน่ใจว่าผมคู่ควรกับคำชมมากมายที่ได้รับหรือเปล่า ? " ลี ตอบนักข่าว

ในหนทางที่ดูเหมือนจะเป็นไปไม่ได้นี้ ลี เซดอลทำให้มันเกิดขึ้นแล้ว

ทีมพัฒนาของดีฟมายด์ต้องหาคำตอบในความผิดพลาดนี้ให้ได้ พวกเขาไล่วิเคราะห์การเดินของอัลฟ่าโกะทีละตาและดูว่ามันคิดอะไรในตอนนั้น

ปรากฏว่าอัลฟ่าโกะแพ้เพราะก่อนการเดินตาที่ 78 นี้ อัตราชนะของลี เซดอลที่อัลฟ่าโกะคำนวณได้มีเพียง 0.007 เปอร์เซนต์ และการเดินตาที่ 78 นี้ โอกาสที่มนุษย์จะลงหมากในตำแหน่งนี้มีเพียงหนึ่งในหมื่นเท่านั้น

![](https://t1.bdtcdn.net/photos/2019/12/5dfcd72f6a33310cf5e69d3c_800x0xcover_U6sa1p0P.jpg)

หากใครเคยอ่านการ์ตูนเรื่อง "ฮิคารุเซียนโกะ" มีการกล่าวถึงสุดยอดเป้าหมายที่นักเล่นโกะปรารถนานั่นคือการเล่นในระดับ " หัตถ์เทวะ "

หัตถ์เทวะ คือ ระดับการเล่นโกะที่มนุษย์สามารถเล่นกับพระเจ้าได้ ( พระเจ้าคือผู้รอบรู้ทุกสรรพสิ่ง) พระเจ้าสร้างโกะเพื่อหามนุษย์ผู้คู่ควรคนนั้น หากเปรียบอัลฟ่าโกะเป็นพระเจ้าในเกมโกะ...ตานี้ของลี เซดอล คือ " หัตถ์เทวะ " นั่นเอง

" โอกาสที่มนุษย์จะลงหมากตำแหน่งนี้มีเพียงหนึ่งในหมื่น " อัลฟ่าโกะจึงมองข้ามการเดินนี้ อัลฟ่าโกะมองไม่เห็น " บ่วงอิก " ของเกมนี้

หมายเหตุจากผู้เขียน : ผู้เชี่ยวชาญหมากล้อมบอกกับผมว่าการเดินตาที่ 78 นี้ ภาษาโกะเรียกว่า Trick move ถ้าเป็นผู้เล่นระดับโปรคงหาทางแก้หมากตานี้ได้ แต่ความหลงผิดจาก Bug ในระบบของ AlphaGoทำให้มันเดินพลาดและแพ้ไปในที่สุด ถึงอย่างนั้นหมากตานี้ของลี เซดอลก็ยังสุดยอดอยู่ดี เพราะตอนนั้นไม่มีใครคิดถึงการเดินแบบนี้เลย... มีเพียงลี เซดอลเท่านั้นที่มองเห็น

เกมที่ 5 : บทเรียนจากอัลฟ่าโกะ

หลังความพ่ายแพ้เป็นครั้งแรกของอัลฟ่าโกะ ทำให้เกมนี้ได้รับความสนใจอย่างมาก

ความท้าทายในเกมนี้คือ เมื่อเรารู้จุดอ่อนของอัลฟ่าโกะจนชนะได้ครั้งหนึ่งแล้ว เรายังจะมีโอกาสนั้นอีกไหม ?

โอกาสที่มอดลงจนใกล้ดับถูกจุดให้ลุกโชนขึ้นอีกครั้ง

เกมนี้อัลฟ่าโกะเดินหมากแปลกๆตั้งแต่ต้นเกม ผู้บรรยายให้ความเห็นว่ามันอาจจะยังไม่หาย งง กับเกมเมื่อวาน แต่ละตาที่ลงหมาก มันเดินได้ไม่ดีนัก (ทัศนะผู้บรรยาย) จนผ่านไปเกินครึ่งกระดาน มันก็ยังเดินแปลกๆอยู่

โอกาสชนะในตอนนี้มี 91 เปอร์เซนต์ ( ถือว่าไม่ดีนักเมื่อเทียบกับมาตรฐานโดยปกติของอัลฟ่าโกะ)

หลายคนเริ่มคิดว่าอัลฟ่าโกะคงจะแพ้แบบขายหน้าอีกครั้งในเกมนี้ มันเดินเกมแปลกประหลาดจนไม่มีใครเข้าใจมันได้แล้ว

การวางหมากของมันไม่ลงในตำแหน่งที่ควรจะลง

แต่กลับลงในตำแหน่งที่ไม่จำเป็น เหมือนกับว่ามันเดินหมากไปงั้นๆไม่ได้คิดอะไร แต่เมื่อเข้าสู่ท้ายเกม หมากของอัลฟ่าโกะก็กลับมาสูสีอีกครั้ง และเฉือนเอาชนะไปในที่สุด ( ลี เซดอล ตามหลังประมาณสองแต้มครึ่ง)

![](https://t1.bdtcdn.net/photos/2019/12/5dfcd7e9dbd0040cf3d656b0_800x0xcover_31xGu-ks.jpg)

สรุปผลการแข่งขันห้าเกม อัลฟ่าโกะสามารถชนะ ลี เซดอลไปได้ 4 ต่อ 1 เกม

" ผมคิดว่าอัลฟ่าโกะกำลังสอนเราครับ ที่ผ่านมาเราใช้แต้มเป็นตัวแทนของโอกาสในการชนะ เราเลยพยายามครองพื้นที่ให้ได้มากเพื่อทำให้แน่ใจว่าเราจะชนะ แต่อัลฟ่าโกะบอกกับพวกเราว่า นั่นไม่สำคัญ...

ใครจะได้กี่แต้มก็ตาม การได้คะแนนมากกว่าแค่แต้มเดียวก็ถือว่าชนะแล้ว ฉันจะยึดพื้นที่มากมายไปทำไม ?

นั่นคือสิ่งที่อัลฟ่าโกะต้องการจะบอก และนั่นจะเป็นแนวทางการเล่นโกะต่อไปในอนาคตอีกนับพันปี " ผู้เชี่ยวชาญหมากล้อมให้ความเห็น

ลี เซดอล ก็เห็นตรงกัน เขากล่าวว่า

" ผมรู้สึกประหลาดใจมาก อัลฟ่าโกะทำให้เราเห็นว่า การเดินหมากที่มนุษย์คิดว่าสร้างสรรค์นั้น แท้จริงแล้วไม่ใช่เรื่องใหม่เลย ผมคิดว่าสิ่งนี้จะนำมาซึ่งการเล่นโกะรูปแบบใหม่ๆ "

ลี เซดอลเติบโตขึ้นจากประสบการณ์ที่ได้เล่นกับอัลฟ่าโกะห้าเกม สองเดือนหลังการแข่งขันกับอัลฟ่าโกะ ลี เซดอลชนะในทุกรายการที่เขาลงแข่ง กระแสการเล่นโกะเกิดขึ้นทั่วโลก....

เช่นเดียวกัน รูปแบบการเล่นของอัลฟ่าโกะในเกมที่ห้า ก็เกิดจากการแพ้ในเกมที่สี่ ลี เซดอล มอบบทเรียนบางอย่างให้กับมันเช่นกัน

หมากห้าเกมนี้คือบันทึกหน้าหนึ่งในประวัติศาสตร์ของมนุษยชาติ คือจุดเริ่มของปัญญาประดิษฐ์ที่จะมีเรื่องราวตามมาอีกมากมาย

![](https://t1.bdtcdn.net/photos/2019/12/5dfcd86f6a33310cf5e887db_800x0xcover_egwZ4F1e.jpg)

ถ้า" บ่วงอิก "เปรียบเสมือนหมากดำ และมันคือโอกาสที่จะเกิดขึ้นเพียงน้อยนิดของเหตุการณ์ที่สร้างความเสียหายได้มหาศ่าล หมากขาวคงหมายถึงขั้วตรงข้ามอย่าง " โอกาสที่มีเพียงน้อยนิดของเหตุการณ์ที่สร้างความเปลี่ยนแปลงในทางที่ดีได้มหาศาล "

ปัญญาประดิษฐ์เป็นเรื่องที่ได้รับถกเถียงกันมากว่า มันคือ " โอกาส " หรือ " หายนะ "

คงไม่มีใครตัดสินเรื่องนี้ได้ ขึ้นอยู่กับว่าคุณจะเลือกเดิน " หมากดำ " หรือ " หมากขาว "

บางครั้ง " หมากเม็ดเดียว" ก็สร้างแรงสั่นสะเทือนไปทั่วทั้งกระดาน

เครดิตข้อมูล :

สารคดีชุด AlphaGo(2017)

บทสัมภาษณ์คุณไกรสร จันศิริ สรุปจากหนังสือ " ดีที่สุดในสิ่งที่เป็น " ของหนุ่มเมืองจันท์

[https://en.wikipedia.org/wiki/AlphaGo_versus_Lee_Sedol](https://en.wikipedia.org/wiki/AlphaGo_versus_Lee_Sedol)

ภาพประกอบจาก :

[https://www.alphagomovie.com](https://www.alphagomovie.com/)

[https://deepmind.com/alphago-korea](https://deepmind.com/alphago-korea)

[https://blog.google/topics/machine-learning/alphagos-ultimate-challenge](https://blog.google/topics/machine-learning/alphagos-ultimate-challenge)





 > Reference : [https://www.blockdit.com/หนังหลายมิติ/](https://www.blockdit.com/articles/5dfcd8b4dbd0040cf3d800c6/#)